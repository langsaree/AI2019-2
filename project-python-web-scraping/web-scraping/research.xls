<th>ความพึงพอใจของครูต่อพฤติกรรมคุณธรรมและการบริหารงานของผู้บริหารโรงเรียน สังกัดสำนักงานการประถมศึกษาจังหวัดสุพรรณบุรี</th>
<en>SATISFACTION OF TEACHERS TOWARDS THE MORAL BEHAVIOR AND ADMINISTRATION OF SCHOOL ADMINISTRATORS UNDER THE OFFICE OF SUPHANBURI PROVINCIAL  PRIMARY EDUCATION</en>
<author>เจริญศรี พันปี</author>
<abstract>ในการวิจัยครั้งนี้  มีวัตถุประสงค์เพื่อ  ศึกษาความพึงพอใจของครูต่อพฤติกรรมคุณธรรม
และการบริหารงานของผู้บริหารโรงเรียน  สังกัดสำนักงานการประถมศึกษาจังหวัดสุพรรณบุรี
	กลุ่มตัวอย่างที่ใช้ศึกษาประกอบด้วย  ครูจากโรงเรียนสังกัดสำนักงานการประถมศึกษาจังหวัดสุพรรณบุรี  จำนวน  345  คน  เครื่องมือที่ใช้ในการเก็บรวบรวมข้อมูลเป็นแบบสอบถามมาตราส่วนประมาณค่า  สถิติที่ใช้ในการวิเคราะห์ข้อมูล  ได้แก่   ค่าร้อยละ  ค่าเฉลี่ย   ค่าความเบี่ยงเบนมาตรฐาน  การทดสอบค่า  t (t-test)  และค่าสัมประสิทธิ์สหสัมพันธ์ (r)  วิเคราะห์ข้อมูลโดยโปรแกรม  SPSS for Windows Version 10.0
	ผลการวิจัยพบว่า
1.  พฤติกรรมคุณธรรมของผู้บริหารโรงเรียนตามความคิดเห็นของครู  ในภาพรวมทั้ง  4  ด้าน  อยู่ในระดับมาก  แต่เมื่อพิจารณาเป็นรายด้าน  พบว่า  ด้านอนวัชชพละ (สุจริต)  อยู่ในระดับมากที่สุด  และอีก  3  ด้านอยู่ในระดับมาก  คือ  ด้านสังคหพละ (มนุษยสัมพันธ์)  ด้านวิริยพละ (ขยัน)  และด้านปัญญาพละ (ปัญญา)  
2.  ความพึงพอใจของครูต่อพฤติกรรมคุณธรรมของผู้บริหารโรงเรียน ในภาพรวม  ทั้ง  4  ด้าน   อยู่ในระดับมาก  เมื่อพิจารณาเป็นรายด้าน  พบว่า  ด้านอนวัชชพละ (สุจริต)  อยู่ในระดับมากที่สุด   และอีก  3  ด้านอยู่ในระดับมาก  คือ  ด้านสังคหพละ (มนุษยสัมพันธ์)  ด้านวิริยพละ(ขยัน)  และด้านปัญญาพละ (ปัญญา) 
	3.  พฤติกรรมการบริหารงานของผู้บริหารโรงเรียน  ตามความคิดเห็นของครูทั้ง   6  งาน  อยู่ในระดับมาก  คือ  งานอาคารสถานที่  งานวิชาการ  งานธุรการและการเงิน  งานกิจการนักเรียน  งานบุคลากรและงานความสัมพันธ์ระหว่างโรงเรียนกับชุมชน 
	4.  เมื่อเปรียบเทียบระหว่างพฤติกรรมคุณธรรมของผู้บริหารโรงเรียนตามความคิดเห็นของครูกับตามความพึงพอใจของครู  พบว่า  ในภาพรวมมีความแตกต่างกันอย่างมีนัยสำคัญทางสถิติที่ระดับ .01  และเมื่อพิจารณาเป็นรายด้าน  พบว่า  มีความแตกต่างกันอย่างมีนัยสำคัญทางสถิติที่ระดับ .01  ทุกด้าน
	5.  เมื่อเปรียบเทียบระหว่างการบริหารงานของผู้บริหารโรงเรียนที่มีพฤติกรรมคุณธรรมกลุ่มสูงกับผู้บริหารโรงเรียนที่มีพฤติกรรมคุณธรรมกลุ่มต่ำ  พบว่า  ในภาพรวมมีความแตกต่างกันอย่างมีนัยสำคัญทางสถิติที่ระดับ .01   และเมื่อพิจารณาเป็นรายด้าน   พบว่า  มีความแตกต่างกันอย่างมีนัยสำคัญทางสถิติที่ระดับ .01 ทุกงาน  คือ งานอาคารสถานที่  งานบุคลากร  งานความสัมพันธ์ระหว่างโรงเรียนกับชุมชน  งานธุรการและการเงิน  งานวิชาการและงานกิจการนักเรียน    
6.  พฤติกรรมคุณธรรมและการบริหารงานของผู้บริหารโรงเรียนมีความสัมพันธ์กันทางบวกอย่างมีนัยสำคัญทางสถิติที่ระดับ .01  และเมื่อพิจารณาเป็นรายด้าน  พบว่า  พฤติกรรมคุณธรรมทุกด้านและการบริหารงานทุกงานมีความสัมพันธ์กันทางบวกอย่างมีนัยสำคัญทางสถิติที่ระดับ .01  </abstract>